Matthijs Hoogendijk werd op 11 juni 1996 in het dorpje Wijngaarden (ZH) geboren. Al van jongs af aan is Matthijs bezig met muziek. Het praten mondde al gauw uit in zingen en vanaf groep 3-8 van de basisschool zong hij bij het plaatselijke kinderkoor. Hier maakte hij voor het eerst kennis met koorzang.
Vanaf zijn geboorte had Matthijs ademhalingsproblemen. Uit onderzoek bleek dat hij astma had. Om zijn longen te versterken koos Matthijs ervoor om een blaasinstrument te gaan bespelen bij de naburige ‘Graafstrooms Fanfare’. Op zevenjarige leeftijd begon hij met het bespelen van de bugel en was hij lid van 2003-2017. Hij behaalde hier zijn KNMO diploma’s A, B en C. Na het stopzetten van zijn lidmaatschap bleef hij spelen en viel hij nog regelmatig in bij verschillende fanfares in de regio.
Na de basisschool ging Matthijs naar het VWO. In zijn vierde leerjaar koos Matthijs het vak ‘Kunst Muziek’ voor in zijn vakkenpakket. Een vak waarin hij zijn tot nu toe opgedane muzikale kennis kon verdiepen en verbreden. Aan het einde van het VWO moest een studiekeuze worden gemaakt. De jongensdroom van recherchekundige kon niet doorgaan wegens een politiestop op dat moment. Zijn muziekdocente inspireerde hem om de opleiding ‘Docent Muziek’ te gaan doen aan het Koninklijk Conservatorium van Den Haag.
Tijdens de opleiding Docent Muziek had Matthijs het instrument trompet als hoofdvak. Hij heeft drie jaar les gekregen van Jacco Groenendijk (Concertgebouworkest) en een jaar van Gertjan Loot (Nederlands Philharmonisch Orkest). In het vierde jaar maakte hij de overstap van trompet naar koordirectie. Hier ontving hij zijn eerste lessen koordirectie van Jos Vermunt. In 2018 ontving hij zijn diploma en behaalde hij daarbij zijn eerstegraads lesbevoegdheid Docent Muziek.
Tijdens de studie Docent Muziek besloot Matthijs dat hij meer wilde dan alleen lesgeven. Al vanaf zijn zeventiende, tot op heden, organiseert hij samen met zijn vader projecten voor koor en band in de dorpskerk van Wijngaarden. Hier is zijn grote liefde voor het dirigeren en instrueren van koren ontstaan. Na zijn eerste jaar koordirectielessen besloot hij om auditie te doen voor de opleiding ‘Klassiek Koordirectie’ aan het Conservatorium van Amsterdam. Hij deed in 2018 auditie en werd aangenomen. Momenteel zit hij in zijn derde leerjaar. Zijn docenten zijn Jos Vermunt (Residentie Bach-ensembles), Daniel Reuss (Capella Amsterdam) en Geert Berghs (zangdocent).
Op dit moment dirigeert Matthijs drie vaste koren in het relipop-genre. Daarnaast wordt hij regelmatig gevraagd als remplaçant voor niet alleen (klassieke) koren, maar ook fanfareorkesten. Matthijs kenmerkt zich door zijn gedrevenheid, passie en enthousiasme, wat hij graag overbrengt op zijn koorleden. Zijn grootste interesses liggen momenteel in de amateurkoorwereld: amateurkoren op een professionele manier begeleiden en dirigeren, zodat er een zo hoog mogelijk niveau wordt bereikt. Zijn manier van repeteren is effectief en doeltreffend, waarbij er veel aandacht is voor vocale technieken. De kennis die hij opdoet tijdens zijn studie probeert hij zo snel mogelijk toe te passen in de praktijk. Hierdoor blijven zowel de koren als Matthijs zich continu ontwikkelen.
Doordat Matthijs’ huidige studie een klassieke opleiding is, ligt zijn interesse ook steeds meer in de klassieke muziek. In de toekomst zou Matthijs daarom ook graag klassieke koren dirigeren. Na zijn Bachelor Klassiek Koordirectie is Matthijs voornemens om auditie te doen voor de Master Klassiek Koordirectie.
